---
title: 图书馆
date: 2025-06-12
category: Jekyll
layout: post
---

# 玄妙老和尚法汇 
([pdf下载](https://github.com/Euynahs/Euynahs.github.io/blob/c093b9cf291b9ba7c19d93a87f66ee3ea0323cbc/docs/%E5%BF%B5%E4%BD%9B%E8%A6%81%E6%97%A8.pdf))
## 净土精华录
### 《念佛要旨》彻悟大师
([pdf下载](https://github.com/Euynahs/Euynahs.github.io/blob/8603963cf7e7cf7533a24d47a14e03332f080b04/docs/%E5%BF%B5%E4%BD%9B%E8%A6%81%E6%97%A8.pdf))

#### [1. 念佛心 如如法界量]
##### [1.1 妄真一心]
最初迷真起妄，则曰一念妄动。末后返妄归真，则曰一念相应。是则起妄之后，归真之前，更有何法，能外此一念乎。是故一念悟随净缘，即佛法界。迷随染缘，即九法界。
##### [1.2 法界一心]
十方虚空，是此一念迷昧。一切国土，是此一念澄凝。四生正报，是此一念情想合离。四大依报，是此一念动静违顺。唯依此念，变现诸法。离此念外，无法可得。
##### [1.3 横竖一心]
原此一念，本是法界。从缘而起，缘无自性，全体法界，故得横遍十方。竖穷三际。离过绝非。不可思议。法尔具此威神。法尔具此功用。今以此念，念于西方阿弥陀佛。求生极乐净土。正当念时，西方依正在我心中。而我此心已在西方依正之内。如两镜交光，相含互照。此横遍十方之相也。若约竖穷三际。则念佛时，即见佛时，亦即成佛时。求生时，即往生时，亦即度生时。三际同时，更无前后。帝网珠光，难齐全体。南柯梦事，略类一班。此理悟之最难。信之最易。但能直下承当。终必全身受用。可谓参学事毕，所作已办矣。如或未能。但当任便观察。随分受用焉耳。
##### [1.4 缚转一心]
心能造业。心能转业。业由心造。业随心转。心不能转业，即为业缚。业不随心转，即能缚心。心何以能转业。心与道合。心与佛合。即能转业。业何以能缚心。心依常分。任运作受。即为业缚。一切现前境界。一切当来果报。皆唯业所感。唯心所现。唯业所感故，前境来报皆有一定。以业能缚心故。唯心所现故，前境来报皆无一定。以心能转业故。若人正当业能缚心，前境来报一定之时。而忽发广大心，修真实行。心与佛合。心与道合。则心能转业。前境来报，定而不定。又心能转业，前境来报不定之时。而大心忽退，实行有亏。则业能缚心。即前境来报，不定而定。然业乃造于已往，此则无可奈何。所幸而发心与否，其机在我。造业转业，不由别人。如吾人即今发心念佛，求生极乐。或观依正。或持名号。念念相续。观念之极，则心与佛合。合之又合，合之其极。则心能转业，而前境之娑婆，转为极乐。胎狱之来报，转为莲胞。便是乐邦自在人矣。若正恁么时。其心或偶然失照。或忽生退悔。不与佛合。则业能缚心。而前境仍旧来报，依然还是忍土苦众生也。然则我辈有志出离，求生净土者。可弗惕然而警，奋然而发也哉。
##### [1.5 能所一心]
吾人现前一念能念之心。全真成妄，全妄即真。终日随缘，终日不变。一句所念之佛。全德立名，德外无名。以名召德，名外无德，能念心外，无别所念之佛。所念佛外，无别能念之心。能所不二。生佛宛然。本离四句。本绝百非。本遍一切。本含一切。绝待圆融。不可思议。莲宗行者。当从者里信入。
##### [1.6 佛本如心]
一切众生，本来是佛。真心本有。妄性元空、一切善法。性本自具。但以久随迷染之缘。未断元空之妄。未证本有之真。善本具而未修。佛本是而未成。今欲断元空之妄。证本有之真。修本具之善。成本是之佛。而随悟净之缘者。求其直捷痛快，至顿至圆者，无如持名念佛之一行矣。以能念之心，本是全真成妄，全妄即真。所念之佛，亦本全德立名，全名即德。能念心外，无别所念之佛。所念佛外，无别能念之心。能所两忘。心佛一如。于念念中。圆伏圆断五住烦恼。圆转圆灭三杂染障。圆破五阴。圆超五浊。圆净四土。圆念三身。圆修万行。圆证本真。而圆成无上妙觉也。一念如是。念念皆然。但能念念相续，其伏断修证，有不可得而思议者矣。以是全佛之心，念全心之佛。实有自心果佛全分威德神力，冥熏加被耳。一句佛号，不杂异缘，十念功成，顿超多劫。于此不信，真同木石。舍此别修，非狂即痴。复何言哉。复何言哉。
##### [1.7 法界佛心]
修习一切法门，贵乎明宗得旨。今人但知万法唯心，不知心唯万法。但知心外无佛，不知佛外无心。但知无量为一，不知一为无量。但知转山河大地归自己，不知转自己归山河大地。既然不知心唯万法。岂真知万法唯心。既不知佛外无心，岂真知心外无佛。所谓一个圆球，擘作两半。离之则两伤。合之则双美也。是故念佛者，必以唯佛唯土为宗。若唯佛唯土之宗不明，则真唯心义不成。果透真唯心义，则唯佛唯土之宗自成。既成此宗，则一句所念之佛，所生之土，全体大用，横遍丰穷，独体全真，包罗无外，所念既尔，能念亦然。是谓以实相心，念实相佛。以法界心，念法界佛。念念绝待。念念圆融。以绝待故。全超一切法门，无与等者。以圆融故，全收一切法门，无出其外者。此之谓法无定相，遇缘即宗。繁兴大用，举必全真。一句阿弥陀佛，须恁么信，恁么念，方是不思议中之不思议也。
#### [2. 念佛行 因圆果彻]
##### [2.1 直指灵知]
生佛不二，平等共有者，唯此现前离念灵知耳。诸佛以随悟净因缘，悟之又悟，净之又净，悟净之极。故其灵知横遍竖穷，广大无外也。众生以随迷染因缘，迷之又迷，染之又染。故其灵知局然促然，介尔微劣也。然即此介尔灵知，与诸佛广大灵知，觌体不二，毫发无差。使其得随悟净之缘，业尽情空。则此介尔之知，当下转为广大无外之灵知矣。凡念佛者，当明澈此一念灵知之无穷力用。有如一星之火，能烧万顷荒田。然此现前一念灵知。若约所知之境，固有广狭胜劣之不同。若约能知之知，则全体无异。如同一火也，烧檀则香，烧粪则臭。所烧虽殊，能烧之火无二。又如同一水也，清浊不同。同一镜也，昏明有异。清浊虽殊，湿性不二。昏明虽异，光体是同。水同一湿也，浊者可使澄之而清。镜同一光也，昏者可使磨之而明。光昏者，为带垢耳。垢非光。光者镜之本体也。水浊者，为杂尘耳。尘非湿。湿者水之本性也。此一念灵知，如水之湿，如镜之光，如火之烧，举体无异者也。
##### [2.2 四种行]
唯其举体无异，故于修道方便门中，便有多门。  
有但仰慕诸圣者。  
有但尊重己灵者。  
有外慕诸圣，内重己灵者。  
有不慕诸圣，不重己灵者。

若但仰慕诸圣者。  
如本分念佛之人。以知诸圣皆已先证我之己灵。语默动静，皆堪垂范。我曹若不仰慕诸圣，则进修无路矣。故或专持名号。或观想音容。三业虔诚。六时敬礼。倾心归命。尽报遵承。及乎时至缘熟，感应道交。心地大开，灵光独露。乃知我之己灵，原与诸圣平等无异。亦不可不自尊重也。

又但尊重己灵者。  
如宗门参禅者，以直指人心见性成佛。故唯欲十二时中，四威仪内，独露当人面目，受用本地风光。离心性外，毫无取着。所谓任他千圣现，我有天真佛也。及乎造诣功深，悟证已极。乃知一切诸圣，皆久已先证我之己灵者。尤不可不仰慕也。

又外慕诸圣，内重己灵者。  
夫欲尊重己灵，必须仰慕诸圣。唯其仰慕诸圣，正是尊重己灵，又仰慕诸圣，必须尊重己灵。若不尊重己灵，岂能仰慕诸圣。此则内外交修，心佛等重。既无偏执，进道弥速。至于力极功纯，全体相应。乃知诸圣，但不过先证我之己灵而已。无庸仰慕。而我己灵者，亦不过平等齐于诸圣而已。何劳尊重。

又不慕诸圣，不重己灵者。  
此谓寸丝不挂，心佛两忘。彻底撒开，迥无依倚。外遗世界，内脱身心。一念不生，万缘坐断。至于久久功熟，圆满证入。本灵独露，诸圣顿齐。虽不仰慕诸圣，乃善仰慕。虽不尊重己灵，却真尊重，此之四路。

学者自谅根性，各随好乐。但当一门深入，久之必皆有相应。切不可妄生执着。轻发议论。出奴入主。是一非余。不唯背妙道而成障碍。将恐谤大法而诏愆尤也矣。摄心念佛者。果能将此篇净禅精要，融会而贯通之。则举一，即全体大用无不备矣。
##### [2.3 因圆果彻]
楞伽经云。诸圣所知，转相传授。妄想无性。二祖云。觅心了不可得。起信论云。若有能观无念者，即为向佛智故。华严合论云。顿悟一念缘起无生。超彼三乘权学等见。此佛经祖语，菩萨知识造论。皆就现前一念指点。显妄性本空也。夫妄本空而真本有。非佛而何。但众生久随污染之缘。未能顿复其本空耳。须以清净缘起渐而转之。以吾即佛之因心，念吾即心之果佛。因果从来交彻，心佛法尔一如。而吾即心之果佛，无缘大慈，同体大悲，本自不可思议。且吾即佛之因心，深信切愿，专恳持名，亦复不可思议。能于念念中，齐澄众染。圆显本空。顿契灵源。直趣果海。然则清净之缘无过此者。
##### [2.4 无上妙禅]
但于念时，当万缘放下，一念单提。如救头然。如丧考妣。如鸡抱卵。如龙养珠。不期小效不求速成。但只一心常恁么念，是名无上深妙禅门。
##### [2.5 念念成就]
此则根身世界，密随其心念念转变。殆非凡心肉眼所能知见者也。及乎报终命尽。弥陀圣众忽现在前。或现异香天乐，诸灵瑞相。世人方谓净业成就。然净业之成，岂此时乎。
##### [2.6 止观寂照]
当念佛时，不可有别想。有无别想，即是止。当念佛时，须了了分明。能了了分明，即是观。一念中止观具足。非别有止观。止即定因。定即止果。观即慧因。慧即观果。一念不生，了了分明。即寂而照。了了分明，一念不生。即照而寂。能如是者，净业必无不成。
##### [2.7 行果不二]
如此成者，皆是上品。一人乃至百千万亿人，如是修，皆如是成就。念佛者，可不慎乎。

